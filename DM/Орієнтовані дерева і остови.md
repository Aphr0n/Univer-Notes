# Орієнтоване дерево
Нехай $T = (V, H)$ — дерево. Якщо кожному ребру дерева $T$ призначити рівно одну з двох можливих орієнтацій, то отримаємо **орієнтоване дерево** $\vec{T}$.
**Примітка.**  
Для дерева $T = (V, H)$ можна побудувати рівно $2^H$ орієнтованих дерев $\vec{T}$ (у тому числі ізоморфних).
## Кореневе дерево
Нехай $\vec{T}_v = (V, \vec{H})$ — орієнтоване дерево з принаймні двома вершинами.  
Нехай з вершини $v$ існує орієнтований шлях до всіх інших вершин орієнтованого дерева $\vec{T}_v$.
Тоді $\vec{T}_v$ називається **кореневим деревом**, а вершина $v$ — **коренем** дерева $\vec{T}_v$.
### Властивості кореневого дерева
- корінь дерева $v$ є єдиним **джерелом** диграфа, який є кореневим деревом $\vec{T}_v$;
- усі **стоки** в кореневому дереві відповідають **листям** дерева;
- у кореневому дереві між будь-якими двома різними вершинами може існувати **не більше одного орієнтованого шляху**;
- орієнтація кожного ребра в кореневому дереві **однозначно визначається вибором кореня**;
- кореневе дерево $\vec{T}_v$ можна зобразити на площині також у вигляді діаграми неорієнтованого дерева $T_v$, розмістивши корінь дерева $v$ **найвище**.
# Орієнтований остов діграфа
Нехай $\vec{G} = (V, \vec{H})$ — діграф.  Тоді піддіграф $\vec{K} = (V, \vec{H}_K)$, де $\vec{H}_K \subseteq \vec{H}$, який є **орієнтованим деревом**, називається **орієнтованим остовом діграфа** $\vec{G}$.
## Кореневий остов діграфа
Нехай $\vec{G} = (V, \vec{H})$ — **зв’язний** діграф.  Остов діграфа $\vec{G}$, який є **кореневим деревом**, називається **кореневим остовом діграфа** $\vec{G}$.

**Примітка.**  
Якщо після зняття орієнтації ребер діграфа $\vec{G}$ отримаємо граф $G$ (не мультiграф), то для обчислення кількості всіх різних орієнтованих остовів діграфа $\vec{G}$ можна використати формулу для підрахунку різних остовів графа $G$:
$$
\text{кількість орієнтованих остовів } \vec{G} = \text{кількість остовів графа } G
$$

# Теореми
1. Нехай $\vec{G} = (V, \vec{H})$ — **зв’язний** діграф, де $|V| = n$.  
	Нехай $A$ — його матриця інцидентності. Тоді для кількості $p(\vec{T})$ всіх різних
	**орієнтованих остовів** діграфа $\vec{G}$ виконується: $p(\vec{T}) = \det \big( (A \cdot A^\top)_i \big),$
	де $i \in {1, 2, \dots, n}$ довільне, а $(A \cdot A^\top)_i$ — матриця, отримана з $A \cdot A^\top$ шляхом **видалення 
	$i$-го рядка і $i$-го стовпця**.

2. Нехай $\vec{G} = (V, \vec{H})$ — **зв’язний** діграф, де $|V| = n$, і нехай $v_s$ — **корінь** кореневого остова $\vec{T}_{v_s}$ діграфа $\vec{G}$.  Нехай $B$ — матриця суміжності діграфа $\vec{G}$. Тоді для кількості $p(\vec{T}_{v_s})$ всіх різних **кореневих остовів** діграфа $\vec{G}$ з коренем у вершині $v_s$ виконується $p(\vec{T}_{v_s}) = \det\big( (K)_s \big),$ де $(K)_s$ — матриця, отримана з $K$ шляхом **видалення $s$-го рядка і $s$-го стовпця**, а $K = D^- - B,$ де $D^-$ — діагональна матриця, елементи якої визначаються так $d_{ii} = deg^-(v_i)$ для всіх $i = 1,2,...n,$  $d_{ij} = 0$, для $i \neq j$.  